---
title: "Het is 13:45 uur. Je volgende cliënt komt om 14:00."
description: "Je weet dat je een intake moet starten, maar je zit naar je scherm te staren. Waar was die knop ook alweer? Deze week bouwde ik daar een oplossing voor."
date: "2024-12-02"
published: true
seriesOrder: 7
tags:
  - AI Assistant
  - UX
  - Hulp
  - EPD
---

Je weet dat je een intake moet starten, maar je zit naar je scherm te staren. Waar was die knop ook alweer? Cliënten? Dossier? Of toch via het menu rechtsboven?

## Je hebt vier opties

1. Een collega vragen - maar die zit zelf in gesprek.
2. De handleiding openen - tig pagina's en sheets scrollen, als je de instructie überhaupt al kan vinden
3. De servicedesk bellen - gemiddelde wachttijd 15 minuten.
4. Of mijn persoonlijke favoriet: gewoon maar wat klikken en hopen dat het goed gaat.

Geen van deze opties is ideaal. En dit gebeurt meerdere keren per dag.

## Deze week bouwde ik daar een oplossing voor

Een AI-assistent die gewoon daar zit, rechtsonder in je scherm. **Altijd beschikbaar**.

Je klikt erop en typt: "Hoe start ik een intake?"

Binnen twee seconden krijg je antwoord. In gewoon Nederlands. Precies wat je nodig hebt.

En het mooie is: je kunt doorvragen. "En hoe voeg ik daar notities aan toe?" De assistent begrijpt dat je het nog steeds over die intake hebt. Je hoeft niet steeds opnieuw te beginnen met zoeken.

## Waarom dit ertoe doet

Elk moment dat je zoekt naar een knop, is een moment dat je niet bezig bent met je cliënt.

Ik heb collega's zien huilen van frustratie. Niet omdat ze dom waren of lui. Maar omdat het systeem onduidelijk was, de tijd ontbrak om het te leren, en de druk om gewoon door te werken altijd aanwezig was.

Dat is het echte probleem. Niet de minuten. Maar de frustratie. De stress. Het gevoel dat je tekort schiet terwijl je gewoon je werk wilt doen.

## De echte reden waarom systemen falen

Het ligt niet aan de behandelaren. Het ligt ook niet altijd aan het systeem. Het ligt aan het moment waarop je hulp nodig hebt.

Die handleiding die de implementatieconsultant tijdens de training uitdeelde? Die ligt in een bureaula. Of op een netwerkschijf die je niet zo vaak opent. Of het is een PDF waarvan je niet meer weet hoe die heet.

En dan zit je daar, om 13:45, en je hebt gewoon direct antwoord nodig.

Dus bouwde ik een systeem dat uitleg geeft op het moment dat je het nodig hebt. Geen apart venster. Geen tabblad erbij. Gewoon daar, in het scherm waar je toch al bent.

Wat is het meest frustrerende moment in jouw EPD? Waar loop je tegenaan? Wat kost je elke dag weer onnodig tijd? Ik ben benieuwd!

